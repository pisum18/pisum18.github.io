---
layout: post
title: Weaving the Web
date: 2022-08-21
category: books
---
## Introductie

Dit boek las ik omdat ik interesse heb in computers en alles wat daarmee te maken heeft. Het internet is op dit moment 1 van de belangrijkste toepassingen die computers gebruiken. Zonder het internet zou de wereld niet zijn zoals ze vandaag de dag is. Daarbij komt dat ik het belangrijk vind om de geschiedenis van een proces, fenomeen of techniek te kennen.

Tim Berners-Lee schetst zichzelf als de uitvinder van het internet, of beter gezegd: het 'World Wide Web'. De onderliggende technieken om informatie over een netwerk te versturen, bestonden immers al. Er was echter nog geen techniek die op alle gangbare computers gebruikt kon worden om informatie uit te wisselen. Op dit moment is Tim nog steeds betrokken bij de ontwikkeling van het internet in zijn rol bij het W3C: een consortium dat zich bezig houdt met het standaardiseren van de protocollen van het World Wide Web.

Het doel van dit boek is niet alleen om het verhaal te vertellen van de uitvinding van het World Wide Web, het is ook bedoeld om de visie van Tim op de toekomst van het World Wide Web te schetsen. Je moet je realiseren dat het boek geschreven is in de periode dat het internet een stormachtige groei doormaakt, van een techniek die alleen door nerds op zolderkamertjes gebruik wordt tot een techniek die voor de doorsnee burger beschikbaar wordt. Intussen zijn we dik 25 jaar verder en heeft het internet een onmisbare rol in de samenleving ingenomen. Je kunt zonder reserves stellen dat als het internet vandaag uitvalt, er morgen geen producten in de supermarkt liggen. Zo sterk is het internet intussen verweven met onze samenleving.

## Samenvatting

Het boek begint op het moment dat Tim begint na te denken over het systeem wat later zal uitgroeien tot het World Wide Web. Op dat moment is hij werkzaam bij het CERN, een instituut wat zich bezig houdt met het bestuderen van kleine deeltjesfysica. Het valt hem op dat op het instituut iedere groep een ander systeem heeft om informatie te documenteren. Denk aan telefoonnummers maar ook aan notities van vergaderingen of werkinstructies. Tegelijk is het CERN ook een vooruitstrevend instituut, ze hebben immers computers.

Al snel begint Tim te werken aan een systeem om informatie te documenteren. Hij doet dit in z'n vrije tijd en als gevolg maakt hij het project helemaal niet af. Het blijft een langere tijd op de plank liggen. Maar het idee laat hem niet los. Intussen blijft hij bij CERN werken, en hij begint steeds helderder te zien dat er echt een grote doorbraak mogelijk zou zijn als het instituut een gedeeld informatiesysteem zou hebben. Hij is overigens niet de enige die dat idee heeft, en in die tijd worden er ook andere systemen ontworpen om informatie te delen. 

Na verloop van tijd begint Tim in te zien dat hij anderen zal moeten overtuigen van de voordelen van zijn systeem, anders zal het nooit gebruikt gaan worden. Het blijkt echter lastig te zijn om mensen te overtuigen van de voordelen van het systeem. Ten eerste is het helemaal niet gebruiksvriendelijk, en ten tweede zijn mensen gehecht aan hun oude systemen.

Langzamerhand lijkt er toch een doorbraak te komen. Tim blijft bezig met het ontwikkelen van zijn systeem en is daarbij ook in staat om de hulp van anderen te mobiliseren. Hij heeft een collega die hem helpt met het ontwikkelen, en er zijn diverse studenten die een project doen met zijn documentatiesysteem. Op het moment dat Tim's documentatiesysteem al aardig ontwikkeld is, begint ook het idee te komen dat er een standaardisatie moet komen. Anders is Tim bang dat het systeem nooit echt door zal kunnen breken.

Het blijkt te lukken om het World Wide Web niet alleen binnen het CERN maar ook daarbuiten in actief gebruik te krijgen. Het maakt de situatie echter wel ingewikkelder, want er zijn intussen meer personen en bedrijven betrokken bij het project, en er zijn ook andere initiatieven om ook een systeem te maken waarmee je informatie kunt delen met de wereld. In deze fase van het project worden de eerste stappen gezet voor een consortium, het W3C, om een goede standaard neer te kunnen zetten voor de protocollen die het World Wide Web mogelijk maken. Ook het opzetten van dit consortium heeft nogal wat voeten in de aarde, want alle neuzen moeten dezelfde kant op komen te staan. In eerste instantie lukt het niet om dit te doen, maar later lukt het wel.

De ontwikkeling van het World Wide Web heeft iets weg van een exponentiÃ«le groei. In het begin is er nauwelijks groei maar wordt er wel gewerkt aan het protocol. Langzaam begint er adaptatie van het protocol te komen. Pas in een later stadium kun je merken dat er verandering optreedt, en steeds meer mensen gaan het World Wide Web gebruiken.

De laatste hoofdstukken van het boek gebruikt Tim om zijn visie op het internet uiteen te zetten. Het verhaal verwordt tot een filosofisch betoog, wat mijn interesse niet zo heeft. Ik heb het dus ook niet gelezen; mijn interesse ligt vooral bij het historische deel van het boek. 

## Afsluitende opmerkingen

Het is heel verhelderend om het verhaal van de wording van het World Wide Web uit de mond van de bedenker te horen. Ik had wel liever gezien dat het boek zich beperkt had tot het beschrijven van de wording van het World Wide Web, zonder die laatste, meer filosofische hoofdstukken. Het is ook belangrijk om je te realiseren dat dit boek vooral de grote lijnen van de ontwikkeling van het World Wide Web schetst, en niet echt ingaat op de technische kant van het verhaal. Het gaat vooral om gebeurtenissen, keuzes en ontmoetingen die het project op het juiste moment een zetje in de rug hebben gegeven. 

Al met al is het boek gewoon goed geschreven, het leest lekker weg, en het detailniveau is goed.

## Waardering

Ik waardeer dit boek met een 7.5/10

+ Geschreven door 'the man himself' Tim Berners-Lee
+ Mooi overzicht van de gebeurtenissen die geleid hebben tot de wording van het World Wide Web

- Sporadisch typfoutje
- Laatste paar hoofdstukken wijken af van de historische lijn van de eerdere hoofdstukken
