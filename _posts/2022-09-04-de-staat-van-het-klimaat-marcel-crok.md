---
layout: post
title: De staat van het klimaat
date: 2022-09-04
---
## Introductie
Laatst vond ik dit boek tijdens een wandeling in een minibieb. Ik was meteen getriggerd toen ik het boek zag, daarom nam ik het mee. Tegenwoordig worden heel veel weersextremen snel toegeschreven aan klimaatverandering. Maar kun je dat echt zo makkelijk zeggen? Dit 13 jaar oude boek (geschreven in 2009) gaat op een genuanceerde manier in op dit soort vraagstukken. Hoewel het boek zich duidelijk profileert als kritisch ten opzichte van de mainstream visie op klimaat voelt het alleszins als een klimaatsceptisch boek. Vanuit de mainstream klimaatvisie zullen de auteurs absoluut te boek staan als klimaatsceptici. 

Dit is één van de eerste boeken die ik lees over het klimaat. Ik wil in de toekomst meer boeken lezen van personen met uiteenlopende visies want dat is een goede manier om een genuanceerde visie te vormen op een belangrijk thema, zoals het klimaat. 
 
## Samenvatting

Het boek is opgebouwd in een aantal hoofdstukken, 8 om precies te zijn. De meeste hoofdstukken zijn geschreven door de hoofdauteur Marcel Crok, maar hoofdstuk 6 heeft een bijdrage van Rypke Zeilmaker. 

Er komen een aantal belangrijke thema's naar voren in het boek. Die worden behandeld aan de hand van een aantal hoofdvragen, die telkens de basis vormen voor een hoofdstuk. Ik zal zowel de thema's als de hoofdvragen hieronder kort beschrijven.

Eigenlijk is de kern van het boek het idee dat klimaatverandering wel bestaat, maar dat de rol van de mens daarin veel kleiner is dan momenteel wordt geloofd. Daaruit volgt dat de huidige aanpak van klimaatverandering, namelijk met een grote rol voor mitigatie (verminderen van de CO2 uitstoot) niet goed is. In plaats daarvan zou men, volgens de auteurs van het boek, veel meer moeten investeren in adaptatie (zoals dijken verhogen).

Dit kernthema wordt aan de hand van een aantal hoofdvragen behandeld. Een grote rol speelt de zogeheten 'Climategate' affaire. Dit speelde volop ten tijde dat dit boek geschreven werd. Er waren een grote hoeveelheid emails uitgelekt met correspondentie tussen belangrijke onderzoekers die betrokken waren bij het klimaatrapport van het IPCC. Hieruit kon, volgens een aantal prominente klimaatsceptici, worden afgeleid dat de onderzoekers van het IPCC zich niet 'wetenschappelijk' gedroegen en dat daarmee de geloofwaardigheid van het IPCC als instituut aangetast zou worden. Dat zou inderdaad zo kunnen zijn, maar niet iedereen leest de gebeurtenis op die manier. 

Daarnaast speelt een discussie over het meten van landtemperatuur een rol. Hier gaat het er vooral om dat door verstedelijking er een grote 'bias' in de metingen zou komen, die niet op de juiste manier gecorrigeerd wordt in de temperatuurreeksen. Hierdoor ontstaat een overschatting van de opwarming, want verstedelijkte gebieden zijn warmer dan gebieden op het platteland. Naast het probleem met de recente temperatuurreeksen zou er ook een probleem zijn met de oudere temperatuurreeksen, die op basis van informatie uit boomringen worden gereconstrueerd. Hier zou het zo zijn dat de onderzoekers een niet representatieve datareeks gebruikt zouden hebben waardoor het resultaat onbetrouwbaar zou zijn.

Deze twee hoofdvragen gaan vooral over de metingen die onderliggend zijn aan het hele klimaatverhaal. In de tweede helft van het boek komt de focus te liggen op de vraag of klimaatverandering wel te maken heeft met menselijk handelen. 

Er is aandacht voor de rol van CO2, waarbij belangrijke vragen zijn of de recente opwarming wel door CO2 komt, en welke andere fenomenen een verklaring kunnen geven voor de recente opwarming.

Daarnaast schrijft de auteur uitvoerig over de zogeheten klimaatmodellen. Ingewikkelde wiskundige formules die je kunt ggebruiken om een voorspelling te doen over hoe het klimaat zich over 10, 20 of 50 jaar gaat gedragen. De uitkomsten van deze modellen hangen sterk samen met de veronderstelde relatie tussen de verschillende factoren die het klimaat beinvloeden zoals zonnestraling, broeikasgassen, wolken en luchtvervuiling. 

In de laatste fase van het boek gaat het over de vraag of de opwarming nu echt wel een probleem is. 

## Afsluitende opmerkingen

Na het lezen van dit boek heb ik een stuk minder vertrouwen in het IPCC als instituut. Als ik lees hoe belangrijke hoofdrolspelers in het klimaatdebat zich misdragen, en als ik zie hoe de mening van de hoofdauteurs voor IPCC deelrapporten invloed heeft op de uitkomst van het rapport, dan heb ik ook minder vertrouwen in de klimaatrapporten van het IPCC. 

Ik ben niet van plan om de beweringen uit dit boek te gaan checken, want dat kost veel te veel tijd. Wel denk ik dat een sceptische houding ten opzichte van instituten als het IPCC gegrond is. Want er staat wel veel op het spel. Kijk maar naar de hoeveelheid geld die nu geïnvesteerd gaat worden in klimaat. Aan de andere kant is het klimaat niet iets om mee te speculeren. Het gaat wel om de toekomst van mij, en de generaties na mij.

Al met al is mijn positie ten opzichte van hoe om te gaan met de aarde niet veranderd. Ik denk dat westerlingen hun consumptie van natuurlijke hulpbronnen enorm moeten verminderen om beter in balans te komen met de draagkracht van de aarde. Zelf doe ik dat door zo min mogelijk nieuwe producten te kopen. Ik typ dit stuk bijvoorbeeld op een laptop die ik op Marktplaats kocht. Boeken koop ik vaak tweedehands. Douchen doe ik altijd kort, en bij een lage temperatuur. Kleding gebruik ik altijd tot het 'op' is, en als het versleten is, kijk ik of er nog een 2e leven voor te vinden is.

Ik waardeer dit boek met een **7/10**

